---
layout: post
cover: 'assets/images/cover7.jpg'
title: Bitiya
date:   2014-08-12 10:18:00
tags: fables fiction
subclass: 'post tag-test tag-content'
categories: 'rashmi'
navigation: True
logo: 'assets/images/ghost.png'
---

<i>
अम्मा मैं तो थी बिटिया तेरी,  
फिर मुझको क्यों छोड़ दिया,  
बीच ही रस्ते क्यों मुझसे तूने  
मुख अपना यूँ मोड़ लिया?  
</i>

<i>
सोचा था ,  
गुड़िया से खेलुंगी मैं भी,  
पायल छनकाती ,  
घर आँगन डोलुंगी मैं भी,  
तेरी जैसी बिंदिया की,  
चाहत थी मुझको भी,  
भैया जैसी पढ़ने की ,  
इच्छा थी मुझको भी,  
फिर क्यों मुझको जीवन ,  
जीने से मरहूम किया,  
जग में आने से पहले ,  
मर जाने को मजबूर किया?  
</i>

<i>
अम्मा मैं तो थी बिटिया तेरी,  
फिर अपने से क्यों दूर किया ?  
</i>

<i>
सुन भैया के आने की आहट  
तू कितना इतराई थी ,  
हरदम लडती थी ,जो दादी,  
वो भी तुमपर प्यार लुटाई थी।  
घरभर में रौनक छायी थी ,  
बाबा ने तो खुशी के मारे,  
दावत तक करवाई थी.  
आने वाला बेटा है ,  
ये सोच खजाना खोल दिया।  
अम्मा मैं तो थी बिटिया तेरी,  
फिर मुझको क्यों छोड़ दिया?  
</i>

<i>
मेरेआने की खबर मात्र से,  
क्या ऐसी विपदा आई?  
कि पूरे घर के हर चेहरे पे   
वीरानी सी थी छाई?  
चेहरे यूं उतरे थे मानो,  
शामत कोई थी आई ,  
पर तू तो माँ थी न मेरी,  
क्यों  तुझे भी दया न थी आई  
तुमनेभी सबके जैसे ,  
मुझ से मुँह मोड़ लिया।  
</i>

<i>
अम्मा मैं तो थी बिटिया तेरी  
फिर मुझको क्यों छोड़ दिया?  
</i>

<i>
तेरे लहु से सिंचित होकर,  
था  मैंने आकार लिया,  
नयन नक्श भी तुमसा पाया,  
रूप वही साकार किया।  
बेटी पलती तुझमें ,  
जबतक ये न जाना था,  
तबतक  तो तुमदोनों ने ,  
मुझपे भी प्यार लुटाया था।  
फिर कैसे यूं निर्मम होकर  
तुमने नाता ही तोड़ लिया,  
</i>

<i>
अम्मा मैं तो थी बिटिया तेरी  
फिर मुझको क्यों छोड़ दिया?  
</i>

<i>
अब सोचूं अच्छा ही था कि  
तुझसे मैंने न जनम लिया,  
वर्ना पाकर वो ही संस्कार,  
करती वो ही मैं भी अपराध  
जो तूने मेरे साथ किया।  
</i>

<i>
अम्मा मैं तो थी बिटिया तेरी  
फिर मुझको क्यों छोड़ दिया?  
</i>

<i>
अब जब उस बेटे के हाथों ही,  
अपमानित होते तुमको देखा है,  
क्या करूँ बेटी हूँ न अम्मा,  
मेरा सीना छलनी होता है।  
अम्मा मैं हूँ अब भी बिटिया तेरी.......।  
</i>
